به گزارش خبرنگار حوزه بهداشت و سلامت گروه علمی فرهنگی هنری خبرگزاری صدا و سیما؛ حالا که سایه کرونا روال عادی زندگی را تغییر داده است باید چشممان را بر عادات و رسومی که می‌دانیم عاقبتش کم شدن از جمع شدنهایمان است ببندیم، دورهمی‌ها را تعطیل کنیم تا ان شاءالله در سال بعد از کرونا کسی از جمع مان کم نشده باشد.
سال‌های گذشته تأکید بر این بود که در کنار هم از تلفن‌های همراه و فضای مجازی فاصله بگیریم، اما امسال باید برای دور هم بودن سال بعد در دنیای مجازی پدر و مادرمان را ببوسیم آن‌ها را در آغوش بکشیم تا سال آینده حسرت بودنشان را نداشته باشیم.
در گروه‌های خانوادگی فال حافظ بگیریم و پدر بزرگ‌ها و مادر بزرگ‌ها برایمان قصه بگویند، مجازی جمع شویم و آرزو و دعا کنیم تا کرونا این خاطره تلخ جداشدن‌ها با آخرین یلدای قرن برود.
پارسال بیش از ۵۰ هزار نفر در جمع بودند که با کرونا رفتند همین آمارهاست که آقای دکتر ایرج حریرچی معاون کل وزیر بهداشت درمان و آموزش پزشکی را وا می‌دارد تا با لحن عاجزانه از مردم درخواست می‌کند، با برگزاری یلدای مجازی و پرهیز از حضور در اجتماعات، زمستانی آرام و رو به نزولی را از لحاظ بیماری تجربه کنیم.

آقای دکتر حریرچی نگران شیوع شدید و گسترش موج دیگر کرونا بعد از دورهمی شب یلدا به ویژه در مناطق سردسیر و شمالی کشور است و می‌گوید: دورهمی و تجمع خانوادگی را به حداقل رسانده و یلدای امسال را به صورت مجازی برگزار کنید.
وی وضعیت کنترل شیوع کرونا در کشور را شکننده می‌داند و تأکید می‌کند، اگر دستورالعمل‌های ستاد ملی و استانی کرونا رعایت نشده و همکاری مردم کم شود، ممکن است بار دیگر کرونا در سطح کشور اوج بگیرد.
خانم دکتر سیما سادات لاری سخنگوی وزارت بهداشت درمان و آموزش پزشکی نیز برگزاری دورهمی‌ها و شب نشینی‌ها در شب یلدا را از نگرانی‌های جدی کادر بهداشت و درمان عنوان می‌کند و می‌گوید: انتظار مدافعان سلامت کشور از مردم قدرشناس ایران اسلامی این است که از هر گونه اقدام برای برگزاری دورهمی و مهمانی خانوادگی به ویژه در شب یلدا به طور جدی خودداری کنند.

وی به کاهش مرگ و میر‌های روزانه مبتلایان با اعمال محدودیت‌ها و همکاری خوب مردم اشاره و تأکید می‌کند این دستاورد زحمات کادر بهداشت و درمان با همراهی مردم است، اما وضعیت هنوز ثبات پیدا نکرده و هر گونه اجتماعی این وضعیت را دوباره وخیم می‌کند.

بنابر این گزارش دورهمی‌های خانوادگی زنجیره انتقال ویروس را گسترش می‌دهد، این دورهمی‌های خانوادگی ممکن است به شیوع خوشه‌ای ویروس نیز منجر شود.
اصل «رعایت فاصله‌های فیزیکی» که جزو مهم‌ترین توصیه‌های سازمان جهانی بهداشت و دست اندرکاران حوزه سلامت بوده است.
سخنگوی ستاد مقابله با کرونا نیز علت ابتلای بیش از ۵۱ درصد هموطنانمان به کووید ۱۹ را میهمانی‌ها و گردهم آمدن‌ها عنوان می‌کند و به وزارت ارتباطات و فناوری اطلاعات طرح اینترنت رایگان شب یلدا را پیشنهاد می‌دهد تا مردم امسال در یلدای مجازی کنار هم باشند.
دیگر پیشنهاد آقای دکتر رئیسی منع تردد از ساعت ۱۸ و تعطیلی یک روزه اصناف است که این‌ها در حد طرح است و برای اجرا باید در ستاد ملی مقابله با کرونا تصویب شود
معاون بهداشت وزارت بهداشت درمان و آموزش پزشکی هشدار و تذکر جدی می‌دهد که غفلت از این ویروس در شرایط شکننده کنونی به سرعت، آتش ابتلا و مرگ را شعله ور می‌کند و کشور را با ابتلای بالا مواجه می‌کند، زیرا نیمی از مبتلایان بیمارستانی بعلت دورهمی‌ها هستند و اگر غفلتی باشد تمام دستاورد‌ها از بین می‌رود.
آقای دکتر حریرچی می‌گوید: متأسفانه مشاهدات نشان می‌دهند که افراد در منازل و در دید و بازدید‌های خود از ماسک استفاده نمی‌کنند، که این محیط‌ها برای انتقال ویروس بستر مناسبی است.

تجربه ۳ هفته اخیر به همگان ثابت کرد که در صورت رعایت جدی شیوه نامه‌های بهداشتی، بار بیماری شیب نزولی را طی می‌کند و هیچ راهی جز رعایت نکات بهداشتی برای مهار ویروس کرونا وجود ندارد. اکنون فاصله گذاری اجتماعی، ماسک زدن و شستن مداوم دست‌ها تنها راه فرار از این ویروس است، بیایید امسال با رعایت این نکات شیرینی یلدای خاطره ساز را به شوکران مرگ تبدیل نکنیم.