به گزارش خبرنگار حوزه رادیو تلویزیون گروه علمی فرهنگی هنری خبرگزاری صدا و سیما؛ آقای شهاب اسفندیاری در آیین افتتاحیه همایش رسانه ملی و تبلیغات بازرگانی گفت: تبلیغات بازرگانی با توجه به اهمیت اثرگذاری آن بر مخاطب، نباید تنها تحت نظارت معاونت اداری و مالی اداره شود بلکه باید در حد یک معاونت برنامه‌ساز برای آن اهمیت قائل شد.

وی با تأکید بر اینکه در دوران ریاست آقای دکتر علی عسکری بر رسانه ملی انضباط شدید مالی بر بودجه صدا و سیما حاکم است، گفت: باید برای نیاز رسانه ملی به استفاده از بودجه عمومی چاره‌ای اندیشید، درغیر این صورت، ممکن است دست رسانه ملی برای پرداختن به موضوعات اساسی و نیاز‌های مردم چندان باز نباشد.

رئیس همایش رسانه ملی و تبلیغات بازرگانی با اشاره به نمونه‌هایی از تبلیغات شرکت‌های خارجی تصریح کرد: نیاز است در الگوها، مدیریت و سیاست گذاری برای پخش پیام‌های بازرگانی در رسانه ملی تغییراتی ایجاد شود، زیرا نشر ایده و معنا در زندگی مخاطبان دخیل است.

آقای اسفندیاری با اشاره به انتقاد از سهم رسانه ملی از بودجه عمومی، در مقایسه بودجه صداوسیما با رسانه‌ای مانند بی بی سی گفت: سهم بی بی سی از تولید ناخالص انگلیس، هشت برابر سهم صدا و سیما از تولید ناخالص داخلی است. این بدان معناست که دولت بریتانیا هشت برابر بیشتر برای رسانه حاکمیت خود اهمیت قائل است.

در ادامه این مراسم با قدردانی از آقایان محسن اسماعیلی، سیدحسین شریف الدین، ستار زرکلام، سیدمحمد حسین میرهاشمی و خانم سیده مریم اعتماد به عنوان نویسندگان مقالات برتر، از شش عنوان کتاب تولید شده در خصوص رسانه ملی و تبلیغات بازرگانی نیز رونمایی شد