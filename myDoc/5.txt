به گزارش خبرنگار سلامت گروه علمی فرهنگی هنری  خبرگزاری صدا و سیما، آقای دکتر پیرحسین کولیوند با حضور در برنامه گفت وگوی ویژه خبری شنبه شب شبکه دو سیما با بیان اینکه اجرای این طرح به عنوان محله محور و هر خانواده یک پایگاه سلامت، در سراسر کشور آغاز شده است، افزود:در این طرح، تشدید نظارت بر دستورالعمل‌های بهداشتی، تست گسترده هوشمند و هدفمند از هموطنان انجام می‌شود.
وی ادامه داد: بیماریابی فعال، قرنطینه و رهگیری هدفمند و هوشمند مبتلایان، آموزش، اطلاع رسانی و فرهنگ سازی و حفاظت از گروه‌های آسیب پذیر از دیگر اهداف این طرح است.
آقای کولیوند با اشاره به اینکه این طرح با همکاری بسیج و هلال احمر در حال انجام است، افزود: تیم‌های ۱۵ نفره‌ای هستند که یک پزشک، سرپرستی هر تیم را بر عهده دارد و ۴ نفر از متخصصان مدیریت بیماری‌های واگیر و ۱۰ نفر از کادر پرستاری و پیراپزشکی، این تیم را همراهی می‌کنند که تقریباً هر نفر ۵۰ نفر را پشتیبانی می‌کند.
وی اضافه کرد: برای بیمارانی که امکان جداسازی آن‌ها در منازلشان وجود ندارد از فضا‌هایی مانند هتل ها، مهمان پذیرها، زائرسرا‌ها و خوابگاه‌های خوب استفاده می‌کنیم.
رئیس اورژانس کشور با بیان اینکه تا کنون ۱۸۰۰ مرکز مراقبت سلامتی شامل حدود ۱۲۰ هزار تخت را آماده کردیم، گفت: سازمان‌های مختلف از جمله وزارت میراث فرهنگی، گردشگری و صنایع‌دستی، وزارت ورزش، جمعیت هلال احمر و ستاد اجرایی فرمان امام (ره) , بنیاد مستضعفان، سازمان اوقاف و امور خیریه و ستاد کل نیرو‌های مسلح امکانات خود را برای اجرای این طرح در اختیار گذشته اند.
آقای کولیوند افزود: بیماران مبتلا به کرونا در این طرح، هزینه‌ای پرداخت نمی‌کنند و دولت همه هزینه‌ها را بر عهده داردو مراقبت ها، هدفمند است و حتی بیمارانی که در منازل خود هستند توسط این تیم‌ها مراقبت می‌شوند.
وی اضافه کرد: اکنون روند مبتلایان به بیماری کرونا رو به کاهش است.
رئیس کمیته علمی ستاد ملی مقابله با کرونا هم با حضور در این برنامه گفت: اکنون سه شرکت ایرانی بر روی ویروس کشته شده کرونا کار می‌کنند که یکی از آن‌ها موفق شده است تا مجوز انسانی آن را دریافت کند.
آقای دکتر مصطفی قانعی افزود: این واکسن از آنجایی که بر پایه ویروس کشته شده، ساخته می‌شود، دانش آن پیچیده نیست و قیمت آن مناسب است و زنجیره انتقال آن هم در کشورمان وجود دارد.
وی اضافه کرد: برخی شرکت‌های ایرانی هم در حال ساخت انواع دیگر واکسن‌های کووید ۱۹ هستند.
آقای قانعی گفت: پیش از ساخت واکسن ایرانی، تعدادی واکسن را برای استفاده‌های ضروری وارد می‌کنیم و در برخی موارد هم با کشور دیگر به طور مشترک واکسن تولید خواهیم کرد.
او افزود: واکسن «فایزر» به علت نیاز به زنجیره سرد انتقال در دمای ۷۰ درجه زیر صفر و به علت اینکه چنین امکانات انتقال از جمله هواپیمای تخصصی مورد نیاز را نداریم، چنین واکسنی را سفارش ندادیم و خواهان انواع دیگر واکسن از سازمان جهانی بهداشت شدیم.
دکتر قانعی اضافه کرد: شرایط اضطراری موجب شده است که شرکت‌های خارجی تولید کننده واکسن، قبول مسئولیت و بیمه نمی‌کنند و خسارتی هم نمی‌پردازند و دولت‌ها مجبورند خودشان مسئولیت‌ها را بپذیرند.