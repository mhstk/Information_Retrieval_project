به گزارش سرویس بین الملل خبرگزاری صداوسیما؛ خبرگزاری آسوشیتد پرس به نقل از منابع دریانوردی در دبی اعلام کرد: انفجار یک نفتکش در بندر جده عربستان سعودی بر اثر هدف قرار گرفتن آن از یک منبع خارجی، رخ داده است.

این خبرگزاری به نقل از منابع خبری محلی گزارش داد:  این حادثه روز دوشنبه نزدیک سواحل بندر جده، مرکز توزیع تجارت نفت عربستان سعودی واقع در حاشیه دریای سرخ  روی داد.
خبرگزاری آسوشیتد پرس اعلام کرد: ۲۲ خدمه نفتکشی که در بندر جده عربستان منفجر شد، آسیب ندیدند. این انفجار در یک نفتکش انگلیسی رخ داد.
این خبرگزاری افزود: مقامات سعودی هنوز درباره این حادثه که سحرگاه امروز رخ داد اظهارنظر نکرده اند.
احتمال نشت نفت از نفتکش منفجر شده در بندر جده
شبکه تلویزیونی المیادین لحظاتی پیش در خبر فوری گزارش داد: یک نفتکش شرکت هافنیا که از پرچم عربستان استفاده می‌کرد، در بندر جده منفجر شد.
شرکت هافنیا اعلام کرد ممکن است این انفجار باعث نشت نفت از این نفتکش شده باشد.
 
هشدار مرکز عملیات دریایی انگلیس به کشتی‌ها
در پی وقوع انفجار در یک نفتکش انگلیسی در بندر جده عربستان سعودی، مرکز عملیات دریایی انگلیس از کشتی ها در این منطقه خواست با احتیاط عمل کنند.
بلومبرگ به نقل از توییت تارنمای تانکر ترکرز (TankerTrackers) نوشت که این کشتی حامل سوخت، الامل السعودی نام دارد و حادثه امروز "هیچ تاثیری بر صادرات نفت خام نخواهد داشت."
به نوشته بلومبرگ، انفجار امروز کمتر از سه هفته پس از حمله احتمالی به یک نفت کش در پایانه سعودی شقیق در جنوب جده و آسیب دیدن آن شناور رخ می دهد.
خبرگزاری فرانسه نیز در توئیتی نوشت: شرکت مالک کشتی آسیب دیده اعلام کرد که "منشأ خارجی" عامل انفجار امروز بوده است.