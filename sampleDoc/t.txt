ریشه حکومت پهلوی در حقیقت در خاک انگلیس زده شد و چنین پیشامدی در هیچ یک از حکومت‌های پیشین ایران دیده نمی‌شود. حکومت قاجار هر چند فاسد، تباه و خودکامه بود ولی با این حال از میان قدرت‌های داخلی ایران برآمده بود. به نیروهای عشایر، بازار داخل و سرمایه داخلی تکیه داشت. ولی پهلوی وابسته به قدرت خارجی بود و در راستای امیال انگلیس حرکت می‌کرد. انگلیس نیز خواهان سلطه همه‌جانبه بر ایران بود و به این منظور، کمر به نابودی پایه‌های قدرت اقتصادی، فرهنگی و دینی ایران بست.

برای مثال، نابودی عشایر به عنوان پایه نظامی و اقتصادی کشور را هیچ پادشاه کشوری جز اینکه خائن و در خدمت دشمن باشد، انجام نمی‌دهد. در بی کفایتی و فاسد بودن شاهان قاجار شکی نیست؛ ولی باید دانست که بزرگترین خیانت‌های حکومت قاجار، از جمله؛ پیمان‌های ننگ‌آور ترکمنچای و گلستان به دلیل کارشکنی‌ها و مذاکراتی اتفاق افتاد که عوامل انگلیس در آن دست داشتند. در حکومت پهلوی نه تنها جاسوس‌های انگلیس و صاحب منصبان وابسته به قدرت خارجی بر سر کار بودند؛ بلکه خود شاه نیز گوش به فرمان و عامل مستقیم انگلیس بود و تاج و تختش را مدیون نیروی خارجی بود. رضاخان ارتباط خود را هیچ‌گاه با انگلیس قطع نکرد؛ چرا که این وابستگی شریان حیاتی حکومتش بود.

از جمله واسطه‌های رضاشاه محمدعلی فروغی، شاپور جی و میرزا کریم‌خان رشتی بود. رضاشاه که خود با دسیسه توانسته بود حمایت و توجه مقامات انگلیس را جلب کند از همین واسطه‌ها که روزی برای رسیدن به پادشاهی کمکش کرده بودند، وحشت داشت و به تدریج آن‌ها را از صحنه قدرت کنار زد. چنانچه میرزا کریم‌خان رشتی به گلایه به محمدرضا شاه می‌گفت: «پدرتان نسبت به من کم لطفی کرد که مرا خانه‌نشین کرد. مگر من همان نبودم که بلافاصله پس از کودتا و سپس بعد از سلطنت و سال‌ها پس از سلطنت هفته‌ای چند بار او را ملاقات می‌کردم و بین سفارت انگلیس و رضا واسطه بودم و همیشه در سفارت نظر رضا را تأمین می‌کردم؟»(3)
همین وابسته بودن رضاشاه باعث می‌شود شهید مدرس -مهم‌ترین مخالف رضاشاه- در نامه‌ای از احمدشاه بخواهد برای حفظ حکومت قاجار به ایران بازگردد و به او می‌نویسد: «هرگاه مقصود دیگران تنها عبارت از این بود که اعلی‌حضرت را از سلطنت برکنار سازند و دیگری را بر سرتخت نشانند من که مدرس هستم، صریحاً می‌گویم که به مبارزه نمی‌پرداختم؛ اما بر من ثابت است که مقصود دیگران در حال حاضر تغییر رژیم حقیقی است و تغییر رژیم در تمام شعب اجتماعی و سیاسی ...دولت‌های مستعمره‌جوی اروپا از سه قرن پیش برای استعمار ممالک شرق کمر همت بستند... از مذاکرات با سردار سپه بر من مسلم شده است که در رژیم آینده روزی برسد که برای شیر و پنبه و پشم و پوست هم گردن ما به جانب خارجه کج باشد و دست حاجت بدان سو دراز کنیم؛ اما از لحاظ حیات اجتماعی ایران قطعاً تیشه را به ریشه خواهند زد...نوعی از تجدد به ما داده می‌شود که تمدن مغربی را با رسواترین قیافه، تقدیم نسل‌های آینده خواهند نمود. درهای مساجد و تکایا به عنوان منبع خرافات و اوهام بسته خواهند شد، اما سیل‌ها از رمان و افسانه‌های خارجی به وسیله مطبوعات و پرده‌های سینما به این کشور جاری خواهد گشت...»(4) 

چنانچه تاریخ گواهی می‌دهد پیش‌بینی‌های شهید مدرس به واقعیت پیوست و متاسفانه مخالفت‌های وی راه به جایی نبرد.

در 9 آبان 1304 ماده واحده تغییر سلطنت و خلع قاجار به مجلس برده شد. در این جلسه افراد حاضر در مجلس 85 نفر، غائبین با اجازه 19 نفر و غائبان بدون اجازه 12 نفر بودند. از حاضران 80 نفر رأی مثبت به تغییر سلطنت دادند و تنها شهید مدرس و 14 نفر دیگر به این ماده رأی ندادند. ماده واحده و مقدمه آن به شرح زیر بود: «نظر به اینکه عدم رضایت از سلطنت قاجاریه و شکایاتی که از این خانواده می‌شود، به درجه‌ای رسیده که مملکت را به مخاطره می‌کشاند، نظر به اینکه حفظ مصالح عالی مملکت مهم‌ترین منظور و اولین وظیفه مجلس شورای ملی است و هرچه زودتر به بحران فعلی خاتمه باید داد، امضاکنندگان با قید دو فوریت پیشنهاد می‌کنیم مجلس شورای ملی تصمیم ذیل را اتخاذ نماید:

ماده واحده: مجلس شورای ملی به نام سعادت ملت، انقراض قاجاریه را اعلام نموده و حکومت موقتی را در حد قانون اساسی و قوانین موضوعه مملکتی به شخص رضاخان پهلوی واگذار می‌نماید و تعیین تکلیف حکومت قطعی، موکول به نظر مجلس مؤسسان است که برای تغییر مواد 36 و 37 و 38 و 40 متمم قانون اساسی تشکیل می‌شود.»

شهید مدرس اعتراض کرد که «ماده‌اش خلاف قانون اساسی است» ولی زمانی که با بی‌اعتنایی نمایندگان مواجه شد از مجلس خارج شد و در حال خروج گفت «صدهزار رأی هم بدهید خلاف قانون است». اعتراض شهید مدرس باعث شد رضاشاه در صدد قانونی جلوه دادن اقدامش شود به همین جهت فروغی را به اروپا فرستاد تا با پیشنهاد یک میلیون لیره به احمدشاه او را تشویق به استعفا کند ولی احمدشاه گفت: «آیا با استعفا کار شما قانونی می‌شود؟ من حاضر نیستم حتی به هزار برابر این مبلغ بفروشم.»(5) با این حال مجلس مؤسسان با نمایندگانی که شهربانی رضاخان دست‌چین کرده بود در 21 آذر 1304 ضمن تغییر چند اصل از متمم قانون اساسی که مربوط به تعیین پادشاه و ولیعهد بود، پادشاهی را به رضاخان پهلوی و خاندان او واگذار کرد.